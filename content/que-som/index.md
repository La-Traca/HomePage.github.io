# Què Som? #

L’associació juvenil, Associació Casal de Joves Clot-Camp de l’Arpa, La Traca (des d’ara La TRACA),
neix després d’un anàlisi de la realitat del barri, així com de les necessitats del seu teixit associatiu
i concretament del moviment juvenil que agrupa tot tipus d’organitzacions i associacions que treballen en clau
estrictament juvenil.

Fet aquest anàlisi, arribem a les conclusions que,  al nostre barri no existeix cap equipament dedicat al
jovent, que faci la funció de punt de trobada, que serveixi per a teixir i millorar el teixit associatiu juvenil,
que doni resposta a les inquietuds dels joves a diferents nivells i que recolzi a nivell d’infraestructura les
tasques i les feines que ja es venen desenvolupant al barri des de fa una pila d’anys per part dels i les joves.

Per això, ens vam presentar a concurs públic i vam poder acollir un equipament físic públic.
El casal de joves vol esdevenir no només un punt de trobada sinó també un viver de projectes de tots els i les
joves que una vegada finalitzen la seva etapa associativa als esplais/caus, entitats de cultura popular, col·lectius
socials... volen continuar treballant pel barri i pel territori.
El Casal, té una relació natural amb la resta del moviment associatiu del barri, ja que en forma part, així com
amb els actors implicats en primer pla com són la Federació d’Entitats del Clot-Camp de l’Arpa, com a gestor del
CC La Farinera, els tècnics i professionals del CC La Farinera i finalment amb l’Ajuntament.
Amb la Farinera hi ha una estreta relació que ha esdevingut en el treball conjunt en activitats com La Revetlla de
Sant Pere, el cicle d’Endorfines o el cicle de Muses.
El suport a l’associacionisme és una vessant  important del casal de joves. En aquest sentit es cedeixen espais al
Grup de Bastons del Clot, a la COMICC (Comissió Infantil del Clot Camp de l’Arpa),  a Barraques
(entitats organitzadores de les barraques de Festa Major) i a d’altres col·lectius i grups d’esplai especialment
en les èpoques que tenen a veure amb el calendari festiu.

